---
layout: page
title: Pioco ry:n säännöt
permalink: /saannot/
redirect_from:
  - /docs/saannot/
---

## Nimi ja kotipaikka

Yhdistyksen nimi on Pioco ry. Ja sen kotipaikka on Oulun kaupunki.

## Tarkoitus ja toimintamuodot

Yhdistyksen tarkoituksena on Oulun yliopistossa tietojenkäsittelytieteitä sekä -oppia opiskelleiden henkilöiden yhteyden ylläpito opiskelutovereihinsa ja Oulun yliopistoon, sekä lujittaa akateemista henkeä.

Tarkoituksensa toteuttamiseksi yhdistys voi harjoittaa seuraavanlaista toimintaa:
julkaista ja välittää jäsenilleen alaan liittyvää materiaalia
järjestää kokouksia, koulutus- ja neuvottelutilaisuuksia sekä muita tilaisuuksia
osallistua yhteiskunnalliseen keskusteluun sekä yliopiston opetuksen ja tutkimuksen kehittämiseen
ylläpitää sähköpostilistoja ja muita kommunikaatiokanavia
hoitaa jäseniensä keskinäisiä suhteita, suhteita Oulun yliopistoon, alan opiskelijajärjestöihin, toisiin alumnijärjestöihin, sekä muihin alan järjestöihin ja yrityksiin
jakaa stipendejä

Toimintansa tukemiseksi yhdistys voi vastaanottaa avustuksia, lahjoituksia ja testamentteja, omistaa toimintaansa varten tarpeellista kiinteää ja irtainta omaisuutta, toimeenpanna rahankeräyksiä ja muodostaa rahastoja ja säätiöitä.

Yhdistyksen varsinaiseksi jäseneksi voi hallitus hyväksyä jokaisen, joka on opiskellut tietojenkäsittelytieteitä, -oppia tai näihin rinnastettavaa oppiainetta Oulun yliopistossa. Hallitus voi erityisestä syystä yksimielisellä päätöksellä hyväksyä yhdistyksen varsinaiseksi jäseneksi sellaisiakin henkilöitä, jotka eivät ole opiskelleet tietojenkäsittelytieteitä Oulun yliopistossa; esimerkiksi tietojenkäsittelytieteen laitoksen opetus- ja tutkimushenkilökuntaa.

Yhdistyksen kannattavaksi jäseneksi hallitus voi päätöksellään hyväksyä yksityisen henkilön taikka rekisteröidyn tai muun oikeuskelpoisen yhteisön, joka haluaa tukea yhdistyksen toimintaa.

Yhdistyksellä on oikeus kutsua kunniajäseniä ja kunniapuheenjohtajia hallituksen esityksestä yhdistyksen kokouksessa.

Yhdistyksen hallitus ylläpitää jäsenrekisteriä.

Jäsen voi erota yhdistyksestä ilmoittamalla siitä kirjallisesti hallitukselle tai sen puheenjohtajalle taikka ilmoittamalla erosta yhdistyksen kokouksessa merkittäväksi pöytäkirjaan. Jos varsinainen jäsen tai kannattajajäsen ei ole maksanut edellisen kalenterivuoden jäsenmaksuaan, hänen katsotaan eronneen yhdistyksestä.

Hallitus voi erottaa jäsenen yhdistyksestä, jos jäsen on jättänyt täyttämättä ne velvoitukset, joihin hän on yhdistykseen liittymällä sitoutunut tai on menettelyllään yhdistyksessä tai sen ulkopuolella huomattavasti vahingoittanut yhdistystä.

## Yhdistyksen jäsenmaksu

Yhdistyksen vuosikokous päättää varsinaisten jäsenten jäsen-, sekä liittymismaksun suuruudesta vuosittain. Kunniajäseniltä tai kunniapuheenjohtajilta ei peritä jäsenmaksua. Kannatusjäsenien jäsen- ja liittymismaksun suuruuden päättää yhdistyksen hallitus tapauskohtaisesti.

Yhdistyksen vuosikokous voi vahvistaa perusteet, joilla hallitus voi kokonaan tai osittain vapauttaa varsinaisen jäsenen jäsenmaksuvelvollisuudesta opintojen, varusmiespalvelun tai muun vastaavan syyn perusteella.

## Hallitus

Yhdistyksen asioita hoitaa hallitus, johon kuuluu yhdistyksen kokouksessa valittu puheenjohtaja ja 2-9 muuta jäsentä. Hallituksen toimikausi on vuosikokousten välinen aika. Hallitus valitsee keskuudestaan varapuheenjohtajan ja ottaa keskuudestaan tai ulkopuoleltaan sihteerin, rahastonhoitajan ja muut tarvittavat toimihenkilöt. Hallitus kokoontuu puheenjohtajan tai hänen estyneenä ollessaan varapuheenjohtajan kutsusta, kun he katsovat siihen olevan aihetta tai kun vähintään puolet hallituksen jäsenistä sitä vaatii. Hallitus on päätösvaltainen, kun vähintään puolet sen jäsenistä, puheenjohtaja tai varapuheenjohtaja mukaanluettuna, on läsnä. Äänestykset ratkaistaan yksinkertaisella äänten enemmistöllä. Äänten mennessä tasan puheenjohtajan ääni ratkaisee. Varsinaisilla jäsenillä on oikeus pyynnöstä tutkia hallituksen pöytäkirjoja.

## Yhdistyksen nimen kirjoittaminen

Yhdistyksen nimen kirjoittaa hallituksen puheenjohtaja, varapuheenjohtaja tai rahastonhoitaja, kukin yksin.

## Tilikausi ja tilintarkastus

Yhdistyksen tilikausi on kalenterivuosi. Tilinpäätös tarvittavine asiakirjoineen ja hallituksen vuosikertomus on annettava toiminnantarkastajille viimeistään kolme viikkoa ennen vuosikokousta. Toiminnantarkastajien tulee antaa kirjallinen lausuntonsa viimeistään 10 päivää ennen vuosikokousta hallitukselle.

## Yhdistyksen kokoukset

Yhdistyksen vuosikokous pidetään vuosittain hallituksen määräämänä päivänä syys-joulukuussa. Ylimääräinen kokous pidetään milloin yhdistyksen kokous niin päättää, haliitus katsoo sen tarpeelliseksi tai vähintään 1/10 yhdistyksen äänioikeutetuista jäsenistä sitä kirjallisesti vaatii hallitukselle ilmoittamansa asian käsittelyä varten.

Yhdistyksen kokouksissa on jokaisella varsinaisella jäsenellä, kunniajäsenellä ja kunniapuheenjohtajalla yksi ääni. Kannattavilla jäsenillä on kokouksessa läsnäolo- ja puheoikeus. Yhdistyksen kokouksen päätökseksi tulee, ellei säännöissä ole toisin määrätty, se mielipide, jota on kannattanut yli puolet annetuista äänistä. Äänten mennessä tasan ratkaisee kokouksen puheenjohtajan ääni, vaaleissa kuitenkin arpa. Yhdistyksen kokoukseen voidaan osallistua hallituksen tai yhdistyksen kokouksen niin päättäessä myös tietoliikenneyhteyden tai muun teknisen apuvälineen avulla kokouksen aikana.

Hallituksen on kutsuttava yhdistyksen kokoukset koolle vähintään seitsemän vuorokautta ennen kokouspäivämäärää jäsenille postitetuilla kirjeillä tai sähköpostitse.

Yhdistyksen vuosikokouksessa käsitellään seuraavat asiat:

1. kokouksen avaus
2. valitaan kokouksen puheenjohtaja, sihteeri, kaksi pöytäkirjantarkastajaa ja tarvittaessa kaksi ääntenlaskijaa
3. todetaan kokouksen laillisuus ja päätösvaltaisuus
4. hyväksytään kokouksen työjärjestys
5. esitetään tilinpäätös, vuosikertomus ja toiminnantarkastajien/tilintarkastajien lausunto
6. päätetään tilinpäätöksen vahvistamisesta ja vastuuvapauden myöntämisestä hallitukselle ja muille vastuuvelvollisille
7. vahvistetaan toimintasuunnitelma, tulo- ja menoarvio sekä liittymis- ja jäsenmaksujen suuruudet
8. valitaan hallituksen puheenjohtaja ja muut jäsenet
9. valitaan yksi tai kaksi toiminnantarkastajaa ja varatoiminnantarkastajaa taikka yksi tai kaksi tilintarkastajaa ja varatilintarkastajaa
10. käsitellään muut kokouskutsussa mainitut asiat.

Mikäli yhdistyksen jäsen haluaa saada jonkin asian yhdistyksen kevät- tai syyskokouksen käsiteltäväksi, on hänen ilmoitettava siitä kirjallisesti hallitukselle niin hyvissä ajoin, että asia voidaan sisällyttää kokouskutsuun.

## Sääntöjen muuttaminen ja yhdistyksen purkaminen

Päätös sääntöjen muuttamisesta ja yhdistyksen purkamisesta on tehtävä yhdistyksen kokouksessa vähintään viiden kuudesosan (5/6) enemmistöllä annetuista äänistä. Kokouskutsussa on mainittava sääntöjen muuttamisesta tai yhdistyksen purkamisesta.

Yhdistyksen purkautuessa käytetään yhdistyksen varat yhdistyksen tarkoituksen edistämiseen purkamisesta päättävän kokouksen määräämällä tavalla. Yhdistyksen tullessa lakkautetuksi käytetään sen varat samaan tarkoitukseen.
